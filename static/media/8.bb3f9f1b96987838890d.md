Λένε πως ο θάνατος ενώνει· πρώτη φορά τόσος κόσμος θα είναι ενωμένος με κοινό σκοπό. Προσωπικά δεν θυμάμαι ποτέ ξανά τον κόσμο να είναι τόσο ενωμένος και τόσο παθιασμένος για το κοινό καλό.

Σήμερα, η Ελλάδα που θέλουμε θα βρίσκεται στους δρόμους. Η Ελλάδα που ξέρει να διεκδικεί και να απαιτεί. Αργήσαμε, αλλά το καταλάβαμε... με τον άσχημο τρόπο.
Ζούμε σε μια χώρα όπου η συγκάλυψη, η ασυδοσία και η ατιμωρησία κυριαρχούν. Η δικαιοσύνη φαίνεται να είναι ταξική, προορισμένη μόνο για τους λίγους και (αν)ισχυρούς. Οι υπόλοιποι; Απλώς θύματα ενός συστήματος που προστατεύει τους δικούς του.

Σήμερα, συμπληρώνονται δύο χρόνια από την τραγωδία στα Τέμπη, όπου 57 ψυχές χάθηκαν άδικα. Δύο χρόνια μετά, και ακόμα καμία δικαιοσύνη. Η χώρα θα σταματήσει. Απεργίες σε κάθε κλάδο, εστίαση νεκρή, μέσα μαζικής μεταφοράς ακινητοποιημένα. Από το μικρότερο μαγαζί μέχρι τη μεγαλύτερη επιχείρηση, όλα θα βυθιστούν στη σιωπή. 

Την έννοια της συγκάλυψης και της ασυδοσίας αυτού του συστήματος την ζω κι εγώ πραγματικά—πέρα από τα Τέμπη—από τον Αύγουστο του '22. 

Η οργή ξεχειλίζει. Ένα σύστημα που, ενώ γνωρίζει και μπορεί να κινήσει τις ανάλογες διαδικασίες, καθυστερεί. Καθυστερεί τόσο, που η δικαιοσύνη γίνεται ανέκδοτο. Πόσες ζωές πρέπει να χαθούν για να αλλάξει κάτι;

Αν το σκεφτούμε καλά όμως , το σύστημα, δεν είναι κάτι έξω από εμάς. Δεν είναι κάποια μακριά, αφηρημένη εξουσία που μας εξουσιάζει, αλλά εμείς οι ίδιοι.

Η πολιτική, η κοινωνία, οι θεσμοί — όλα αυτά είναι το άθροισμα της ατομικής μας συμπεριφοράς και σκέψης. Σαν κοινωνία, είμαστε ο καθρέφτης των πράξεων μας, των αξιών μας, των προτεραιοτήτων μας. Και αν το σύστημα δεν λειτουργεί όπως θα έπρεπε, είναι γιατί εμείς δεν το αφήνουμε να λειτουργήσει. Ή γιατί κάποιοι παλαιότερα δεν το αφήσανε να λειτουργήσει…

Είναι σαν αλυσίδα. Κάθε γενιά βρίσκει από την προηγούμενη γενιά ένα σύστημα. Ωστόσο είναι στο χέρι της αν θα το αλλάξει ή αν θα το αφήσει έτσι όπως το βρήκε. Μην ξεχνάμε όμως ότι πρέπει και αυτή με τη σειρά της μετά να αφήσει κάτι και στη νέα γενιά και πάει λέγοντας...

Αν πραγματικά θέλουμε να το αλλάξουμε, η αλλαγή πρέπει να ξεκινήσει από εμάς. Από κάθε έναν από εμάς ξεχωριστά. Δεν υπάρχει εξωτερική δύναμη που θα μας σώσει ή θα μας οδηγήσει στην αλλαγή — είναι το δικό μας χέρι, η δική μας συνείδηση, η δική μας στάση απέναντι στη ζωή που θα καθορίσει το μέλλον μας.
Η αλλαγή ξεκινάει από το εσωτερικό μας. Από την ικανότητά μας να αναθεωρήσουμε τον τρόπο σκέψης μας. Να μάθουμε να βλέπουμε πέρα από το προσωπικό μας όφελος και να σκεφτόμαστε το συλλογικό καλό.

Αυτές οι σταδιακές αλλαγές στον τρόπο σκέψης και στη συμπεριφορά μας είναι που θα φέρουν το καλύτερο μέλλον. Όταν αρχίσουμε να σκεφτόμαστε όχι μόνο για το τι μπορούμε να κερδίσουμε, αλλά και για το τι μπορούμε να προσφέρουμε, το σύστημα θα αλλάξει.
Όταν σταματήσουμε να εθελοτυφλούμε και αναγνωρίσουμε ότι κάθε μικρή μας ενέργεια έχει αντίκτυπο στο σύνολο, τότε μόνο θα δούμε πραγματική πρόοδο. Όταν επιλέγουμε την αλληλεγγύη, την δικαιοσύνη, την ενότητα, θα φτιάξουμε την κοινωνία που αξίζουμε.

Η αλλαγή είναι μια διαδικασία που ξεκινά από τον καθένα μας. 
Μπορεί να είναι αργή και να φαίνεται δύσκολη, αλλά είναι η μόνη πορεία προς το καλύτερο.
Μόνο μέσα από την προσωπική μας εξέλιξη, τη συλλογική μας συνείδηση και την αμοιβαία υποστήριξη – ο ένας στον άλλον - θα προχωρήσουμε μπροστά. Και όταν τελικά το κατανοήσουμε αυτό, το σύστημα που θέλουμε να αλλάξουμε θα είναι ήδη σε διαδικασία μεταμόρφωσης/αλλαγής.

Όταν όλοι αλλάξουμε, το σύστημα θα γίνει αυτό που πραγματικά πρέπει να είναι: ένα "σύστημα" που υπηρετεί τον άνθρωπο, το κοινό καλό, την αλληλεγγύη και την δικαιοσύνη.
Σήμερα, η Ελλάδα θα βγει στους δρόμους. Όχι μόνο για τα θύματα των Τεμπών, αλλά για κάθε ψυχή που χάθηκε άδικα. 

Για κάθε οικογένεια που περιμένει δικαιοσύνη... και πιστέψτε με. Είναι πολλές.
Για κάθε πολίτη που αρνείται να ζει σε μια χώρα όπου η ατιμωρησία είναι ο κανόνας.
Ίσως, τελικά, ο θάνατος να είναι αυτός που θα μας ενώσει για πρώτη φορά. 

Αλλά ας ελπίσουμε ότι η ζωή , η δικαιοσύνη και αξίες όπως η αλληλεγγύη και το κοινό καλό θα είναι αυτές που θα μας κρατήσουν ενωμένους.
Για αυτούς που χάθηκαν άδικα.

Για εμάς που ζούμε και θα αγωνιζόμαστε.

Και για αυτούς που έρχονται.

«Μην περιμένεις την αλλαγή, γίνε η αλλαγή.»

Οι δρόμοι μας περιμένουν…