Δεν ήταν μόνο τα μαθήματα, οι εξεταστικές και οι διαλέξεις.

Ήταν οι άνθρωποι. 

Αυτοί που ήξερα από πριν, κι αυτοί που γνώρισα στην πορεία.

Μοιραστήκαμε άγχη, όνειρα, βιαστικά γεύματα και μεγάλα σχέδια για το μέλλον.
Δεν θα μπορούσα να φτάσω εδώ χωρίς εσάς.

Οι κουβέντες ανάμεσα σε μαθήματα, οι βραδιές που ξεκινούσαν για διάβασμα και κατέληγαν σε ιστορίες , τα ποτά σε κάθε σημείο της Αθήνας , οι βόλτες , τα ατελείωτα πάρτυ δημιούργησαν ιστορίες που θα λέω μια ζωή…

Οι κοπάνες από τις βαρετές διαλέξεις για καφέ με θέα το πασαλιμάνι , τα πρωινά ξυπνήματα και το σφίξιμο στο στομάχι πριν από κάθε εξέταση…

Μάθαμε να λύνουμε προβλήματα και να χτίζουμε ιδέες — αλλά κυρίως, να στεκόμαστε στα πόδια μας.

Σε αυτούς που με στήριξαν, που με άκουσαν, που μου στάθηκαν, που μου κράτησαν συντροφιά όταν όλα φαίνονταν βουνό.

Σε αυτούς που γέλασαν μαζί μου, που μοιραστήκαμε άγχη και χαρές.

Σε αυτούς που με δέχονται με τα ελαττώματα μου και ας είναι πολλά.

Σε αυτούς που έμειναν , σε αυτούς που έφυγαν.

Σε αυτούς που μοιραστήκαμε όνειρα , ιδέες και απόψεις.

Εσείς κάνατε αυτά τα χρόνια κάτι πολύ περισσότερο από σπουδές — τα κάνατε ζωή.

- - - - - - - - - - - - - - - - - - - - - - - - - - - - - -

"[...] Σχεδόν ποτέ δεν ξέρεις πότε θα είναι η τελευταία φορά.

Τις ζούμε ή τις ξοδεύουμε σαν να είναι άπειρες. Δεν ξέρω τι διαφορετικό θα κάναμε αν το γνωρίζαμε. Μπορεί τίποτα. Μπορεί να μη θέλουμε να ξέρουμε πως είναι η τελευταία φορά. Αλλά μπορεί και να φέρναμε τον κόσμο ανάποδα αν το γνωρίζαμε. 

«Πόσες φορές ακόμα θα θυμάσαι ένα συγκεκριμένο απόγευμα της παιδικής σου ηλικίας, ένα απόγευμα που είναι τόσο βαθιά συνυφασμένο με την ύπαρξή σου, που δεν μπορείς να διανοηθείς τη ζωή σου χωρίς αυτό; Ισως τέσσερις, πέντε φορές, ίσως ούτε τόσες. Πόσες φορές ακόμα θα δεις την πανσέληνο και ανατολή ταυτόχρονα; Ισως 20. Κι όμως, όλα ακόμα φαίνονται τόσο απεριόριστα».

Το παράδοξο, να γνωρίζουμε το πεπερασμένο του βίου μας αλλά να λειτουργούμε σαν να είναι όλα τα επί μέρους κομμάτια του άπειρα, ίσως να είναι η δύναμη της ζωής. 

Το να τα ζεις όλα σαν να είναι ανεξάντλητα μπορεί να ερμηνευτεί και ως μοναδικός τρόπος να τα εκτιμήσεις πραγματικά. 

Βέβαια, όταν δεν μιλάμε για πανσελήνους και καλοκαίρια αλλά για ανθρώπους, τα πράγματα χάνουν λίγο τη λάμψη της λογοτεχνικής τους υπόστασης. 

Γίνονται βίαια. 

Υπάρχουν τόσα πράγματα που θα γίνουν για τελευταία φορά αυτό το καλοκαίρι. 

Ακόμη και μία συγκεκριμένη παρέα σε ένα συγκεκριμένο μέρος. Νομίζουμε πως θα ξαναβρεθούμε αλλά δεν θα υπάρξει επόμενη φορά. Τουλάχιστον όχι με τις συγκεκριμένες συνθήκες. 

Είναι τόσο πολλά εκείνα που αν τα δεις μέσα σε ένα λιγότερο αυστηρό πλαίσιο, δίχως τη διάκριση των παραμέτρων που κάνει όλες τις στιγμές μοναδικές, τα ζούμε πολλές φορές και ορισμένα θα σκοτώναμε να τα ζούμε συχνότερα. 

Οι ζωές των περισσότερων είναι η επανάληψη δέκα βασικών μοτίβων, άλλων καλών και άλλων όχι. Και αυτή η επανάληψη, η ρουτίνα, προσφέρει μία αίσθηση ασφάλειας, ακριβώς όπως στα μικρά παιδιά.

Θα θέλαμε να επιστρέψουμε στις τελευταίες φορές μας – τουλάχιστον σε όσες δεν γνωρίζαμε πως ήταν οι τελευταίες. Θα θέλαμε να πειράξουμε μια-δυο παραμέτρους τους, να τις κάνουμε πιο υποφερτές ως μνήμες αργότερα. Γιατί υπάρχουν ενοχές και απωθημένα και πολλή εμποδισμένη ευτυχία σε πολλές από αυτές.

Μια πρόποση στις τελευταίες φορές αυτού του καλοκαιριού: Να μην περιλαμβάνουν ανθρώπους."

| Οδυσσέας Ιωάννου | 

- - - - - - - - - - - - - - - - - - - - - - - - - - - - - - - - - - - - - - - - 

Ο συγγραφέας , στη πρόποση αυτή κρύβει και μια υπαρξιακή παραδοχή: η ζωή είναι γεμάτη αποχαιρετισμούς, πολλοί εκ των οποίων γίνονται χωρίς να το καταλάβουμε. Αναγνωρίζει πως δεν μπορούμε να ελέγξουμε το πεπερασμένο, αλλά ίσως μπορούμε να ελπίσουμε πως οι πιο οδυνηρές "τελευταίες φορές" —αυτές με τους ανθρώπους— θα καθυστερήσουν λίγο ακόμη.

Ρεαλιστικά αυτό δεν μπορεί να γίνει. Μπορεί να καθυστερήσει η φυγή αλλά (εγώ τουλάχιστον) δεν μπορώ να φανταστώ ιστορίες χωρίς ανθρώπους. 

Οπότε εγώ με τη σειρά μου κάνω μία πρόποση λίγο διαφορετική:

Οι άνθρωποι που θα έρθουν να φέρουν ωραίες ιστορίες μαζί τους. Τίποτα δεν κρατάει για πάντα. Τουλάχιστον , αυτό το λίγο - ας γίνει μεγάλο μέσα από τις όμορφες ιστορίες του κάθε ανθρώπου που θα έρθει στη ζωή μας. 

Η ιστορία κάθε ανθρώπου , αφήνει το δικό της αποτύπωμα μέσα μας.

Αν είναι να κρατήσει λίγο, τότε ας είναι από εκείνα τα λίγα που γεμίζουν χώρο μέσα σου, που τα θυμάσαι όχι επειδή διήρκεσαν, αλλά επειδή άξιζαν.

Να έρχονται άνθρωποι που θα σε κάνουν να θες να πεις: «ήταν λίγο, αλλά ήταν μεγάλο».

Ευχαριστώ. 

Ήταν 4 - πραγματικά ΜΕΓΑΛΑ - χρόνια. 

#2020_2024

Με βαθιά ευγνωμοσύνη για όσα ζήσαμε και προσμονή για όσα έρχονται.

Και κάπως έτσι, γράφτηκε το πιο όμορφο κεφάλαιο…

2020-2024 , Unipi Dept. Of Digital Systems