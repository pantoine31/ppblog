
«Μήνας μπαίνει , μήνας βγαίνει , η ελπίδα όμως παραμένει»

Ας πάμε λίγο πίσω. Έναν χρόνο πίσω λοιπόν.

Μάρτιος 2020 (Τότε που όλα ήταν (σχεδόν) φυσιολογικά)

Μαθητής Γ΄ λυκείου. 

Ως μαθητής της τελευταίας τάξης του λυκείου ανυπομονούσα (και ακόμα ανυπομονώ) να βγω επιτέλους στην πραγματική ζωή. Στη ζωή όπου θα ξέρω με τι θέλω να ασχοληθώ, τη ζωή όπου θα μπορέσω να κυνηγήσω όνειρα και ευκαιρίες. Δυστυχώς για όλους μας , οι ζωές μας σταμάτησαν πέρυσι τον Μάρτιο. Και όταν λέω σταμάτησαν, σταμάτησαν. Γνωρίσαμε όλοι την έννοια της λέξης «Καραντίνα». 

Καραντίνα λοιπόν εδώ και ένα χρόνο.

Κανείς δεν αμφισβητεί την δύναμη του κορονοϊού. Ο ιός υπάρχει , τον ζήσαμε και θα τον ζούμε. Άνθρωποι πέθαναν , πεθαίνουν και ενδεχομένως θα πεθαίνουν.  Όλοι εμείς έχουμε συνηθίσει να κυκλοφορούμε με μάσκες , στέλνοντας μηνύματα και φυσικά να σκεφτόμαστε πολύ πριν πάμε μια απλή βόλτα μέχρι τη πλατεία του χωριού…Τίποτα δεν θα είναι πια το ίδιο. (Τουλάχιστον όχι σύντομα).

Εκτός όμως από τη κρίση της πανδημίας η χώρα μας έχει πολλά περισσότερα ανοιχτά…μέτωπα. Θα αναφερθώ στο τομέα που με αφορά άμεσα. Αυτός είναι ο τομέας της εκπαίδευσης, ή ακόμα καλύτερα το τομέα της ΠΑΙΔΕΙΑΣ. Εκεί λοιπόν υπάρχουν σοβαρότατα προβλήματα τα οποία καθημερινά «καλύπτονται».

Καθημερινά λοιπόν πρώτο μέλημα του Έλληνα πολίτη είναι να μαθαίνει κάθε στιγμή της μέρας κρούσματα , να ενημερώνεται για τα διάφορα LockDowns ,  για τους διασωληνωμένους αλλά και τους θανάτους. Ναι! Κανείς δεν διαφωνεί με μία απλή και καθημερινή ενημέρωση. Άλλο ενημέρωση , άλλο τρομοκρατία. Τα Μ.Μ.Ε έχουν χάσει (εδώ και καιρό) τον ρόλο τους. Δεν υπάρχει ενημέρωση παρά μόνο τρομοκρατία. Πλασάρουν, λοιπόν, καθημερινά το πόσο επικίνδυνος είναι ο ιός και μας έχουν βάλει σε μία νοοτροπία να σκεφτόμαστε έτσι. Και ναι το κατάφεραν και θα συνεχίσουν να το καταφέρνουν όσο τους το επιτρέπουμε. 

Πλέον αν ανοίξεις τηλεόραση τη κατάθλιψη την έχεις στο τσεπάκι. Κρούσματα, καραντίνες σε διάφορα σημεία της Ελλάδας, οι διασωληνωμένοι του «σήμερα», αλλά το πράγμα ξεφεύγει όταν οι απλοί αριθμοί κρουσμάτων και διασωληνωμένων γίνονται εικόνες από άτομα που παλεύουν για τη ζωή τους στις Μ.Ε.Θ. ΝΑΙ! Καθημερίνα τα αγαπητά κανάλια μας , μας δείχνουν εικόνες και βίντεο για τη ζωή μέσα…στην εντατική! Μέρα νύχτα το ίδιο…και πάλι από την αρχή.

Και ναι συμφωνούμε όλοι πως η κατάσταση είναι σοβαρή. Παρόλη τη σοβαρότητα της κατάστασης η κυβέρνηση βρίσκει τρόπο να θέτει τους νέους σε αδράνεια, να θέτει σε αδράνεια τη γενιά που είναι το μέλλον της χώρας. Τις τελευταίες εβδομάδες τα πανεπιστήμια βρίσκονται σε αναβρασμό  και παρατηρούμε έντονη κινητικότητα στους δρόμους. Ο λόγος είναι ο νόμος που αυτές τις μέρες ψηφίστηκε στη Βουλή και μεταξύ άλλων προβλέπει την ίδρυση πανεπιστημιακής αστυνομίας.

Αποφασίζει, λοιπόν, πως για να είναι ασφαλή τα ΚΛΕΙΣΤΑ πανεπιστήμια θα ήταν καλή ιδέα να δώσει 20 εκατομμύρια ευρώ για να προσλάβει αστυνομικές δυνάμεις. Γιατί όχι; Ένας χρόνος κλειστά πανεπιστήμια, αλλά προτεραιότητα ΔΕΝ είναι να ανοίξουν τα πανεπιστήμια με ασφάλεια και τα σωστά μέτρα προφύλαξης απέναντι στη πανδημία, σκοπός δεν είναι οι φοιτητές, ξαναλέω το μέλλον αυτής της χώρας,να γυρίσει στο φυσικό του χώρο αλλά η ίδρυση πανεπιστημιακής αστυνομίας η οποία θα δίνει αναφορά στην ΕΛ.ΑΣ παραβιάζοντας έτσι το αυτοδιοίκητο του κάθε πανεπιστημίου. 

Παρόλα αυτά είδαμε, από τις πρώτες μέρες κιόλας της εφαρμογής του νομοσχεδίου, πως η παρουσία αστυνομίας σε πανεπιστημιακά ιδρύματα ΟΧΙ μόνο δεν θα λύσει κανένα πρόβλημα αλλά ίσα ίσα αποτελεί πηγή νέων διενέξεων ανάμεσα σε φοιτητές και αστυνομικούς καθώς η εικόνα ένοπλων αστυνομικών σε εκπαιδευτικούς χώρους είναι απαράδεκτη (Και φυσικά πρωτόγνωρη σε όλη την Ευρώπη , η Ελλάδα «πρωτοπορεί» ακόμα μία φορά…). 

Ένα άλλο ερώτημα που θέλω να θέσω είναι, πως γίνεται να διορίζονται 1.030 «αστυνομικοί» μέσα σε λιγότερο από ένα μήνα; Με ποια εκπαίδευση και ποια ΠΑΙΔΕΙΑ θα εξασφαλίσουν οι άνθρωποι αυτοί την δική μας ασφάλεια; Ας μην ξεχνάμε ότι πρόκειται για μία αστυνομία η οποία πρωταγωνιστεί σε πολλαπλά περιστατικά βίας και κατάχρησης εξουσίας τόσο σε φοιτητές όσο και σε πανεπιστημιακούς καθηγητές (βλέπε περιστατικό όπου αστυνομικοί χτύπησαν διδάκτορα στο ΑΠΘ.) 

Τα προβλήματα όμως που αντιμετωπίζουν τα πανεπιστήμια οφείλονται στην υποχρηματοδότηση και όχι στην ανομία και γι’ αυτό και η πανεπιστημιακή κοινότητα έχει πολλούς λόγους να αντιδράει στη δημιουργία πανεπιστημιακής αστυνομίας. Τα πανεπιστήμια έχουν αρκετά προβλήματα αλλά το ζήτημα της αστυνόμευσης δεν είναι το πιο σημαντικό. Ας σκεφτούμε για παράδειγμα πόσο καλύτερα πράγματα θα μπορούσαν να γίνουν με το ετήσιο κόστος των 20 εκατομμυρίων στους αστυνομικούς. 
Αυτά τα λεφτά θα μπορούσαν να διοχετευτούν στη πρόληψη διδακτικού προσωπικού, στις πρακτικές των φοιτητών, στον εμπλουτισμό των βιβλιοθηκών και του τεχνολογικού εξοπλισμού, σε υποτροφίες αλλά και στη συντήρηση των κτιρίων. Σε όλα τα παραπάνω «σφυρίζουμε» αδιάφορα κύριοι και σαν προτεινόμενη λύση είναι η ίδρυση πανεπιστημιακής κοινότητας, την ώρα που ΟΛΑ τα πανεπιστήμια είναι κλειστά. Ίσως η αστυνομία διώξει και τον κορονοϊό στο τέλος..ποιός ξέρει;

( ΣΟΥΤ! ΓΙΑΤΙ ΦΕΡΝΕΙΣ ΑΝΤΙΡΡΗΣΗ ΦΟΙΤΗΤΗ; ΚΑΤΣΕ ΣΠΙΤΙ ΠΟΥ ΕΙΣΑΙ ΑΣΦΑΛΗΣ, ΚΥΚΛΟΦΟΡΕΙ Ο ΚΟΡΟΝΟΙΟΣ ΕΞΩ. ΕΧΟΥΜΕ ΠΑΝΔΗΜΙΑ,ΚΡΟΥΣΜΑΤΑ, ΔΙΑΣΩΛΗΝΩΜΕΝΟΥΣ, ΚΑΡΑΝΤΙΝΕΣ….)

«Η τηλεκπαίδευση όμως προχωράει κανονικά.»

Γενικά ο  κορονοϊός είναι επικίνδυνος και συμφωνούμε όλοι σε αυτό αλλά όταν υπάρχει η εκμετάλλευση του φόβου των ανθρώπων… κάπου χαλάει το πράγμα. Ο  κορονοϊός είναι επικίνδυνος για την υγεία μας , αλλά έχει φτάσει σε σημείο να μας στερεί όνειρα , ευκαιρίες και στιγμές από την ίδια μας τη ζωή. Στιγμές που ΔΕΝ γυρνάνε πίσω… 
Το γεγονός είναι πως η πραγματικότητα είναι και θα είναι διαφορετική. Τίποτα δεν θα είναι το ίδιο. Και εμείς αντί να προσπαθούμε να συνηθίσουμε και να προσαρμοστούμε στη ΝΕΑ πραγματικότητα , είμαστε κλεισμένοι στο σπίτι γιατί «φοβόμαστε» . Ή θα βγούμε και θα ζήσουμε ή θα κατσούμε σπίτι. Θα μου πεις ναι, αν βγούμε θα κολλήσουμε. Αν μείνεις μέσα όμως; Πόση ψυχική και ψυχολογική φθορά αντέχουμε ακόμα; 

Δεν λέω ούτε να «σπάσουμε» τη καραντίνα , ούτε υποτιμώ τη δύναμη του ιού. 

Λέω πως πρέπει και είναι χρέος μας να προσαρμοστούμε στη νέα πραγματικότητα.

Ας σταματήσει ο φόβος και ας αρχίσουν πλέον οι ζωές όλων μας. Γιατί να μην μπορούμε να ζήσουμε με τον φόβο; Γιατί πρέπει να μας οδηγεί το αίσθημα του φόβου και να μην  οδηγούμε εμείς το φόβο; Πρέπει να μάθουμε να ζούμε με το φόβο. Εδώ και ένα χρόνο ΜΑΣ ΖΕΙ ο φόβος. 

Πόσο ακόμα θα έχουμε σε αναστολή τα όνειρα , τις ευκαιρίες και γενικότερα τη ζωή μας;

Εδώ και ένα χρόνο εγκλεισμού όλοι λυγίσαμε, σπάσαμε , κλάψαμε. Πάντα βρίσκαμε όμως κάποιο στήριγμα. Κάποια μάτια βλέπαμε και μας έδιναν κουράγιο. Την ελπίδα πάντα τη  βρίσκαμε ο ένας στον άλλον. Σε κανένα κόμμα και σε καμία παράταξη. 

Στα δύσκολα ΕΙΜΑΣΤΕ ΕΜΕΙΣ ΚΑΙ ΜΟΝΟ ΕΜΕΙΣ.
Η ζωή είναι στιγμές. Στιγμές που εδώ και ένα χρόνο είτε είσαι 5 είτε 15 είτε 55 χρόνων τις έχεις χάσει. Ότι στιγμή έχουμε χάσει ελπίζω να τη ζήσουμε εις διπλούν και εις τριπλούν όσο πιο σύντομα γίνεται.

Εύχομαι καλό μήνα με κουράγιο , θετική σκέψη (όσο γίνεται) και υπομονή. Κάθε κλείσιμο φέρνει ένα μεγαλύτερο άνοιγμα….