Ο χρόνος περνάει με έναν τρόπο που συχνά μας ξαφνιάζει. 

Ήμουν στο δεύτερο έτος των σπουδών , προσπαθώντας να βρω τα πατήματα μου. Σχολή , δουλειά , φιλίες , σχέσεις , όπου ένα πρωί , καθώς ήμουν στο γραφείο χτύπησε το τηλέφωνο. Ήταν ο πατέρας μου. Όταν είδα τη κλήση τόσο νωρίς , αμέσως κατάλαβα πως πρόκειται για κάτι κακό καθώς γνώριζα πάνω – κάτω τι συνέβαινε τις προηγούμενες ημέρες με τη κατάσταση της Θάλειας.
Μερικές φορές, φαίνεται σαν να ήταν χθες όταν την αποχαιρετήσαμε και μας συντάραξε η είδηση της απώλειάς της. 

Σε καταστάσεις σαν αυτή, ο χρόνος γίνεται πιο έντονα αισθητός, σαν να τρέχει γρηγορότερα για να κρύψει την απώλεια και τη λύπη μας.
Αρχικά, η υπόθεση της Θάλειας βρήκε χώρο στα ΜΜΕ με έναν τρόπο που φαινόταν να υπόσχεται δικαιοσύνη. Δεν θα ξεχάσω ποτέ πως οι «δημοσιογράφοι» -  γνωστοί ως άνθρωποι οι οποίοι ξέρουν καλά πως να βγάζουν κέρδος από το πόνο των άλλων – προβάλλανε το χαμό της Θάλειας. 

Δημοσιογράφοι, επιφανείς σχολιαστές, και εκπρόσωποι του Τύπου άδραξαν την ευκαιρία να προβάλλουν την υπόθεση, αναζητώντας συγκίνηση και ένταση. Οι πρώτες μέρες της κάλυψης ήταν γεμάτες ενθουσιασμό και δραματικότητα, με τους δημοσιογράφους να δίνουν έμφαση στις λεπτομέρειες και στα συναισθήματα, ελπίζοντας να κερδίσουν λίγα likes και δημοσιότητα. 

Τα τηλέφωνα χτυπούσαν σαν τρελά. Παρόλο που όλοι ξέρουμε το επίπεδο δημοσιογραφίας στη χώρα μας βαθιά μέσα μου ήλπιζα πως η δικαιοσύνη είναι θέμα ωρών να αποδοθεί. Είναι ζήτημα χρόνου – έλεγα – να βρεθούν οι ένοχοι , τι πήγε λάθος; Τι δεν έγινε σωστά; Ποιος και γιατί. Το θέμα έπαιζε πρωί-βράδυ παντού. Κι όμως ούτε αυτό ήταν αρκετό.

Συνεχίζοντας , καθώς οι ημέρες και οι μήνες περνούσαν, η ένταση της κάλυψης μειώθηκε. Οι δημοσιογράφοι που κάποτε προβάλλανε την υπόθεση με τόσο πάθος και ενδιαφέρον, τώρα είχαν εξαφανιστεί. Η αρχική «πυρκαγιά» της εφήμερης φήμης έχει σβήσει, και η υπόθεση της Θάλειας έχει υποχωρήσει στο παρασκήνιο.

Και για να μην μπερδευτούν οι «καλοθελητές». Δεν ζήτησα ποτέ κάμερα και μικρόφωνα. Συνεντεύξεις και την προβολή μας. 

Ζήτησα αντικειμενική δημοσιογραφία. Δημοσιογράφους με ρεπορτάζ και πηγές. OFF CAMERA. Να ψάξουν , να σκαλίσουν , να ενοχλήσουν. Αλλά να ενοχλήσουν ποιους; Το Ναυτικό της Ελλάδας; Το σώμα αυτό; Χλωμό.

Και θα αιτιολογήσω και πάλι τα όσα λέω.
Βλέπετε στην Ελλάδα , στην συγκεκριμένη υπόθεση , όπως είδαμε έγινε το εξής. Τα φώτα έπεσαν στο θύμα. Στην οικογένεια της Θάλειας. Πως γίνεται να εκθέτεις έτσι μία οικογένεια; Να στήνεις κάμερες και μικρόφωνα έξω από το σπίτι; Να παρακολουθείς και να θες να δείχνεις μέχρι και τη διαδικασία της ταφής ; Αυτό είναι δημοσιογραφία στο μπουρδέλο που ζούμε; Αυτό είναι. 

Οι πλέον δημοσιογράφοι , περιμένουν στη γωνία , και σε κάθε συμβάν γίνεται το ίδιο. Περιμένουν να δείξουν την θλίψη , τον πόνο , την στεναχώρια. Αυτή πουλάει. "Βρίσκουν και τα κάνουν" που λέμε..

 Στοχοποιείται το θύμα. Θυμάστε σε κάποιο συμβάν να στοχοποιήθηκε ο θύτης; Όποιος και αν ήταν αυτός; 
Εκείνη τη περίοδο όλοι οι δημοσιογράφοι μας έστελναν και ήθελαν απεγνωσμένα να μάθουν τι έγινε.
Αφιέρωσε κανείς σας ,μερίδα των πόρων και της ενέργειας σας να στηθείτε έξω από τα γραφεία του Ναυτικού; Έξω από στελέχη που βρισκόταν στο ταξίδι; Από κάποιον από την «αντίπερα» όχθη; 
Όχι.

Ωστόσο , υπάρχουν ακόμα πλάνα από την οικογένεια στο διαδίκτυο και το «τελευταίο αντίο». Υπήρχαν πόροι για να μας μαγνητοσκοπείτε να κλαίμε πάνω από ένα φέρετρο αλλά όχι για να προσεγγίσετε αξιωματικούς και γιατρούς του πλοίου. 
Υπήρχαν πόροι για να μετατρέψετε το τελευταίο αντίο ΜΑΣ σε σόου αλλά όχι για να προσεγγίσετε τους υπεύθυνους.
Αυτό είναι το κοινό μοτίβο της εφήμερης φήμης στη χώρα μας: οι σοβαρές υποθέσεις συχνά καταλήγουν σε σημείο σιωπής, μόλις η αρχική ενέργεια εξασθενήσει. Το ενδιαφέρον για την αδικία και τις κοινωνικές αδικίες συχνά έχει ημερομηνία λήξης, και τα ΜΜΕ, επηρεασμένα από την αναγκαιότητα της καθημερινής ειδησεογραφίας και των εξωτερικών πιέσεων, γυρίζουν την πλάτη σε θέματα που δεν προσφέρουν άμεσο κέρδος ή εντυπωσιακά αποτελέσματα.
Αυτό το φαινόμενο δεν είναι μόνο απογοητευτικό, αλλά και επικίνδυνο για την κοινωνική δικαιοσύνη. Όταν οι υποθέσεις που απαιτούν συνέπεια και επιμονή ξεχνιούνται, η δικαιοσύνη συχνά μένει ατελής, και οι υπεύθυνοι παραμένουν ατιμώρητοι. Η διαδικασία της απόδοσης δικαιοσύνης μπορεί να είναι αργή και δύσκολη, αλλά είναι ζωτικής σημασίας για τη διατήρηση της κοινωνικής ευημερίας και της εμπιστοσύνης στο σύστημα δικαιοσύνης. Αν υπάρχει τελικά αυτό.

Υπάρχουν 3 εξουσίες:
- Νομοθετική
- Εκτελεστική
- Δικαστική

Θυμάμαι , στο λύκειο στο μάθημα της έκθεσης η κυρία Γεωργία συχνά μας έλεγε πως πλέον υπάρχει μία άποψη πως υπάρχει και 4η εξουσία. Αυτή των ΜΜΕ.
Γύρω από αυτό υπάρχουν 2 σημαντικές προσεγγίσεις.

Στην πρώτη προσέγγιση, τα ΜΜΕ θεωρούνται κρίσιμοι φορείς για τη λειτουργία της δημοκρατίας, δρώντας ως "Τέταρτη Εξουσία". 
Υποστηρίζεται ότι τα ΜΜΕ, αφού απελευθερωθούν από την κρατική επιρροή, διαδραματίζουν κεντρικό ρόλο στην εκδημοκράτιση του κράτους με διάφορους τρόπους. Ένας από τους τρόπους αυτούς , ότι μεταφέρουν αντικειμενική είδηση.

Η δεύτερη προσέγγιση αμφισβητεί τη θεώρηση των ΜΜΕ ως Τέταρτης Εξουσίας, υποστηρίζοντας ότι τα ΜΜΕ δεν έχουν απελευθερωθεί από τις πολιτικές και οικονομικές επιρροές.
Με όποια προσέγγιση και αν είναι κανείς , ότι και αν πιστεύει , κανείς δεν μπορεί να αρνηθεί τη δύναμη των ΜΜΕ. Με τη σωστή δημοσιογραφία , και την αντικειμενική ειδησιογραφία μπορούν να αλλάξουν πολλά.

Θα πει κανείς γιατί τα γράφω τώρα. Γιατί μετά από 2 χρόνια τα θυμήθηκα. Η σωστή απάντηση θα έμοιαζε να είναι η «Γιατί έτσι νιώθω». Και θα την κρατήσω ως απάντηση. Κάθε χρόνο τέτοιες μέρες , θα λέμε και διαφορετικά πράγματα.. έχω πολλά ακόμα.

Στα 2 αυτά χρόνια έψαχνα , και συνεχίζω να ψάχνω , απαντήσεις σε ερωτήματα. Πέρασα δύσκολα. Αμέτρητα σενάρια πέρασαν από το μυαλό μου. Ζήτησα βοήθεια. Έκατσα κάτω και δούλεψα με τον εαυτό μου. Έβαλα τις σκέψεις σε μία σειρά , τα συναισθήματα στη θέση τους. Ίσως αυτό να είναι μέρος της δικαιοσύνης. Να ψάξεις πρώτα τη δικαιοσύνη μέσα σου. Για να αποδοθεί η δικαιοσύνη ίσως πρέπει να βρεις και εσύ την ισορροπία μέσα σου. 

Κάθε απώλεια σε φέρνει αντιμέτωπο με τέρατα μέσα σου.

Πόσο εύκολο θα ήταν να παραδοθούμε στη θλίψη, να αφήσουμε τον πόνο να μας κατακλύσει; Όμως, η ζωή, όσο σκληρή κι αν φαίνεται κάποιες φορές, μας καλεί να προχωρήσουμε. Κάθε μέρα που περνάει είναι μια ευκαιρία να ζήσουμε, να δημιουργήσουμε, να αγαπήσουμε και να θυμόμαστε. Να κρατάμε ζωντανή τη μνήμη εκείνων που χάσαμε, όχι μόνο μέσα από τη θλίψη μας, αλλά μέσα από τις πράξεις μας, τις επιλογές μας, το πώς συνεχίζουμε να ζούμε και να προχωράμε.

Στο ταξίδι της ψυχοθεραπείας που κάνω έχω καταλήξει πως αν κάτι μας διδάσκει η απώλεια, είναι να μην αφήνουμε τα όνειρά μας στη μέση. Η Θάλεια δεν το έκανε. Πάλεψε για το όνειρό της, αψηφώντας τις δυσκολίες, τις απογοητεύσεις και τα εμπόδια. Έδειξε με το παράδειγμά της ότι όταν θέλεις κάτι πολύ, πρέπει να το κυνηγήσεις με όλη σου τη δύναμη. Και το κατάφερε. Έζησε το όνειρό της, όσο σύντομο κι αν ήταν αυτό το ταξίδι.

Σε κάθε αναποδιά, σε κάθε φόβο και αμφιβολία που αντιμετωπίζουμε, είναι απαραίτητο να είμαστε γενναίοι. Ο κόσμος είναι γεμάτος από προκλήσεις και αβεβαιότητα, αλλά στο τέλος, αυτό που μετράει είναι το πώς επιλέγουμε να ζήσουμε. Όλοι θα φτάσουμε στο τέλος μας κάποια μέρα, αναπόφευκτα. Και τότε θα βρεθούμε αντιμέτωποι με το ποιοι ήμασταν, τι κάναμε, ποιους αγαπήσαμε και πόσο αγαπηθήκαμε. Αυτή η σκέψη δεν πρέπει να μας τρομάζει, αλλά να μας εμπνέει να ζήσουμε κάθε μέρα με πλήρη αφοσίωση, με κάθε μας ανάσα.

Η ζωή είναι πολύ σύντομη για να ζούμε τα όνειρα κάποιου άλλου. Πρέπει να είμαστε αληθινοί στον εαυτό μας, να ακολουθούμε τη δική μας πορεία, να κάνουμε το αδύνατο δυνατό, αν πιστεύουμε πραγματικά σε αυτό. Η κάθε μέρα είναι μια νέα ευκαιρία να ξαναρχίσουμε, να δημιουργήσουμε τις δικές μας στιγμές, να γράψουμε τη δική μας ιστορία.
Στο τέλος, αυτό που μένει είναι οι στιγμές που ζήσαμε και οι άνθρωποι που αγαπήσαμε. Να είμαστε παρόντες, να ζούμε με αλήθεια και πάθος, γιατί η ζωή, όσο μικρή κι αν είναι, μπορεί να μεγαλώσει μέσα από τις στιγμές που δημιουργούμε. Ας τις κάνουμε να αξίζουν. 

ΥΓ. Όπως λέει και η μπλούζα παρακάτω "Saving you from bad thoughts". Μάλλον εσύ "σώζεις" εμένα τώρα από αυτές τις σκέψεις ...

Η σεζόν 2024-2025 είναι μπροστά μας. Καλή αρχή σε όλους…