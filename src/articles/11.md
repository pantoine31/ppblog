
Όλα είναι ένας κύκλος. Ένας κύκλος που ξεκινά αθόρυβα, μεγαλώνει, γεμίζει εμπειρίες, πρόσωπα, στιγμές, και κάποια στιγμή κλείνει. 

Δεν είναι απαραίτητα ένα τέλος—είναι μια ολοκλήρωση. 

Μια μετάβαση από αυτόν τον κύκλο σε κάποιον άλλον.

Σε κάθε κύκλο που ανοίγει και κλείνει στη ζωή μας προσπαθούμε να κρατήσουμε όσα αξίζουν: τις στιγμές που μας γέμισαν, τις εμπειρίες που μας διαμόρφωσαν, και πάνω απ’ όλα, τους ανθρώπους που του έδωσαν νόημα.

Οι άνθρωποι είναι το «χρώμα» κάθε κύκλου.

Είναι αυτοί που με την παρουσία τους, με την ενέργειά τους, μεταμορφώνουν το απλό σε σημαντικό, το καθημερινό σε αξέχαστο.
Κάθε τι που συμβαίνει—είτε καλό είτε κακό—είναι συχνά απόρροια της ενέργειας που εκπέμπουμε. Όταν η ενέργεια είναι αρνητική, οι σκιές μεγαλώνουν. Όταν όμως είναι θετική, όταν υπάρχει αισιοδοξία, πίστη και ελπίδα, τότε ο κύκλος φωτίζεται και η ζωή αποκτά άλλη διάσταση.

Με λίγα λόγια , αν οι άνθρωποι εκπέμπουμε αρνητική ενέργεια τότε οι πιθανότητες να συμβεί κάτι άσχημο αυξάνονται , ενώ αν εκπέμπουμε θετική ενέργεια και αντιμετωπίζουμε τα πράγματα με αισιοδοξία τότε σίγουρα τα πράγματα είναι καλύτερα και πραγματικά τη πιστεύω τη θεωρία αυτή.
----
Τι γίνεται όμως όταν πριν καν ανοίξει ένας κύκλος, τον έχουμε ήδη φορτώσει με σκέψεις, φόβους και προκαταλήψεις; 
Αρνητικές σκέψεις , απέχθεια και αρνητική ενέργεια;

Όταν τον κοιτάμε από μακριά και τον κρίνουμε χωρίς να τον έχουμε ζήσει; 

Τότε, η ενέργεια που εκπέμπουμε δεν είναι απλώς αρνητική—είναι περιοριστική. Μας κρατά πίσω. Μας κλείνει τα μάτια σε όσα θα μπορούσαν να είναι όμορφα, ουσιαστικά, μεταμορφωτικά.
Η προκατάληψη είναι σαν ένα φίλτρο που θολώνει την εικόνα πριν καν την αντικρίσουμε. Μας κάνει να βλέπουμε τον κύκλο σαν βάρος, σαν εμπόδιο, αντί για ευκαιρία. 

Και αυτό συνέβη και σε μένα.

Πριν καν ξεκινήσει η στρατιωτική μου θητεία, είχα ήδη χτίσει μέσα μου έναν τοίχο. Έναν τοίχο από σκέψεις όπως «θα είναι χάσιμο χρόνου», «θα με περιορίσει», «δεν είναι για μένα». 

Και κάθε φορά που κάποιος μου μιλούσε για τη δική του εμπειρία, εγώ άκουγα με μισό αυτί, γιατί είχα ήδη αποφασίσει τι θα είναι για μένα.
----
Όλο αυτό συνέβαινε για έναν και μόνο λόγο. Πέρα από όσα είχα πει, πέρα από κάθε συζήτηση, κάθε δικαιολογία που έβρισκα για να αποφύγω τη θητεία, υπήρχε κάτι βαθύτερο. Κάτι που δεν μπορούσα να εξηγήσω εύκολα. Ο λόγος είχε όνομα και επίθετο.

25η Αυγούστου 2022 Hospedale Del Mare, Νάπολη, Ιταλία

Η ημερομηνία και ο τόπος όπου η Ευθαλία Κορδαμπάλου, η Θάλεια μας, άφησε την τελευταία της πνοή (σύμφωνα με όσα θέλουν να μας λένε - ΧΩΡΙΣ ΑΚΟΜΑ να έχει αποδοθεί δικαιοσύνη). 
Μια κοπέλα με την οποία μεγάλωσα, έμαθα, ονειρεύτηκα. Χάθηκε σε εκπαιδευτικό ταξίδι με το Πολεμικό Ναυτικό, στο πρώτο της ταξίδι ως Ναυτική Δόκιμος. 

Δεν ήταν απλώς μια απώλεια. Δεν ήταν κάτι εφήμερο, κάτι που θα περνούσε με τον χρόνο, με λίγη υπομονή και μερικές μέρες σιωπής. Η απώλεια της Θάλειας είναι κάτι που εγώ και η οικογένειά μας το βρίσκουμε μπροστά μας κάθε μέρα. 

Στις διακοπές, πάντα κάποιος λείπει. 

Στα οικογενειακά τραπέζια, πάντα κάποιος λείπει.

Στις βόλτες, στις καθημερινές στιγμές, στα ευχάριστα γεγονότα—πάντα κάποιος λείπει.
Και θα λείπει για πάντα.

Αυτό το «πάντα» είναι βαρύ. Είναι μια σιωπή που απλώνεται παντού. Και μέσα σε αυτή τη σιωπή, καλούμαστε να συνεχίσουμε. Να ζήσουμε. 

Σήμερα λοιπόν , κλείνω τον κύκλο της στρατιωτικής μου θητείας.
Μπήκα και βγήκα από αυτόν τον κύκλο, όταν εκείνη δεν βγήκε ποτέ από αυτόν.

------- 

Η προκατάληψή μου δεν ήταν θεωρητική. Ήταν πένθος. Ήταν φόβος. Ήταν θυμός. Και όσο κι αν προσπαθούσα να το κρύψω, να το ντύσω με λογικές εξηγήσεις, η αλήθεια ήταν μία: δεν ήθελα σταματήσω τη ζωή μου για αυτό το χάλι. Δεν ήθελα να φορέσω στολή. Δεν ήθελα να μπω σε στρατόπεδο. Δεν ήθελα να ακούσω για πειθαρχία, για καθήκον, για εκπαίδευση. 
Πολύ απλά γιατί ακόμα και αυτοί που υποτίθεται τα υπηρετούν αυτά , κάθονται με το ρολόι και περιμένουν πότε θα σχολάσουν…
Δεν ήθελα να ακούω άτομα τα οποία αποφάσισαν να δουν τον στρατό σαν «δημόσιο». 

Άτομα που μπήκαν για να βολευτούν, να εξασφαλίσουν μια θέση, να περάσουν τον χρόνο τους με ελάχιστη προσπάθεια. 
Άτομα που δεν είχαν καμία εσωτερική σύνδεση με αυτό που υπηρετούσαν, αλλά παρ' όλα αυτά ένιωθαν την ανάγκη να μου πουν τι να κάνω. Να μου δώσουν εντολές. Να μου μιλήσουν για καθήκον, χωρίς να έχουν νιώσει ποτέ τι σημαίνει να δίνεις τον εαυτό σου σε κάτι μεγαλύτερο από σένα.
Και εκεί, μέσα σε όλη αυτή την εσωτερική σύγκρουση, ερχόταν η Θάλεια. Η Θάλεια που δεν μπήκε για τη θέση. Δεν μπήκε για τη «βολή». Δεν μπήκε για να περάσει. Μπήκε γιατί το αγαπούσε. Γιατί πίστευε σε αυτό. Γιατί ήθελε να υπηρετήσει. Και δεν διάλεξε τον εύκολο δρόμο. Δεν πήγε στην ξηρά. Δεν πήγε στον αέρα. Διάλεξε τη θάλασσα. Το πιο δύσκολο. Το πιο απαιτητικό. Το πιο κακοπληρωμένο. Το πιο σκληρό.

Και το έκανε με αξιοπρέπεια, με πάθος, με αφοσίωση. 

Όλα αυτά, στο μυαλό μου, ήταν συνδεδεμένα με τον θάνατό της.

Αυτός ο τρόπος σκέψης δεν με προστάτευσε. Με περιόρισε. Με έκανε να ξεκινήσω έναν κύκλο με βαριά καρδιά, με άρνηση, με εσωτερική αντίσταση. Και όπως είναι φυσικό, όταν ξεκινάς κάτι με αρνητική ενέργεια, το πρώτο που θα σου επιστρέψει είναι δυσκολία.
Όμως η ζωή έχει τον τρόπο της να μας εκπλήσσει. Και ο κύκλος, όσο κι αν τον φοβόμαστε, έχει πάντα κάτι να μας δώσει—αν του επιτρέψουμε να μας μιλήσει…

Οπότε , εφόσον δεν είχα επιλογή το έκανα και αυτό... υπηρέτησα τη μαμά πατρίδα όπως μας υπηρετεί αυτή όλα τα χρόνια. 
Και έμαθα πολλά.
Και είδα ακόμα περισσότερα. 
Πάμε να τα πούμε;😎

------
Γενικότερα , ήξερα από την αρχή που πάω. Πόσο δημοσιοϋπαλληλική έχει γίνει ο στρατός , πόσα θα ακούσουμε και πόσο χρόνο θα χάσουμε.
Αυτό που δεν περίμενα να δω σε τόσο μεγάλο βαθμό είναι η κακία και η μιζέρια που συνάντησα.
Θα μπορούσα να γράψω βιβλίο με την κακία που συνάντησα. Την υπεροψία κάποιων επειδή φορούν μια στολή. Το θέατρο που επικρατεί, την αδιαφορία και το θέατρο του παραλόγου που βιώσαμε. 
Αλλά δεν θα το κάνω. 

Όχι γιατί φοβάμαι. 

Όχι γιατί δεν μπορώ. 

Αλλά γιατί δεν σας αξίζει άλλη αξία. Δεν σας αξίζει άλλη προσοχή. 

Και κυρίως, δεν θα αναφερθώ σε τίποτα από αυτά γιατί εγώ δεν είμαι σαν εσάς. Εγώ πιστεύω στο καλό. 

Και όταν πιστεύεις στο καλό, διατηρείς την ελπίδα ζωντανή. Κι η ελπίδα είναι το πρώτο βήμα για αλλαγή. Όταν επιλέγεις να πιστεύεις στο καλό, γίνεσαι κι εσύ μέρος του.
Τα παραπάνω τα κρατάω για μένα και για τους δικούς μου ανθρώπους.

9 μήνες από τη ζωή μου ήταν αρκετοί. 

Σήμερα, επίσημα, παίρνω ταυτότητα ξανά. Είμαι πολίτης. Τελείωσε κι αυτό. Οι προβληματισμοί, όμως, μένουν.

Δεν τους διώχνεις με μια υπογραφή, ούτε με ένα φύλλο πορείας. Μένουν γιατί είναι αληθινοί. Γιατί γεννήθηκαν μέσα από εμπειρίες που δεν ξεχνιούνται εύκολα. 
Μένουν αλλά δεν τους αφήνω να με καθορίσουν. Τους παρατηρώ. Τους αναγνωρίζω. Και μετά τους τοποθετώ εκεί που ανήκουν: στο παρελθόν.
---------
Αναρωτιέμαι: Η εξουσία μέσα στον στρατό διαφέρει άραγε από αυτή σε δημόσιους οργανισμούς; Ή παντού επικρατεί το ίδιο χάος, η ίδια ασυδοσία, η ίδια αδιαφορία;
Τέμπη. ΟΠΕΚΕΠΕ. Παρακολουθήσεις.

ΤΕΜΠΗ:
Η τραγωδία στα Τέμπη δεν ήταν ατύχημα. Ήταν το αποτέλεσμα μιας κουλτούρας αμέλειας.

ΟΠΕΚΕΠΕ:
Η υπόθεση του ΟΠΕΚΕΠΕ δεν ήταν «λάθος». Ήταν κλοπή. Ήταν το αποτέλεσμα μιας κουλτούρας διαφθοράς. Ενός μηχανισμού που λειτουργεί επί δεκαετίες με το «να τα μοιραστούμε λίγο όλοι»,χωρίς κανένας να σκέφτεται το κόστος.
Δεν μιλάμε για λεφτά σε μίζες υπουργών.
Μιλάμε για ευρωπαϊκά χρήματα που προορίζονταν για γεωργούς, αγρότες, ανθρώπους του κόπου — και κατέληγαν σε offshore, κουμπάρους, ψεύτικες εκτάσεις και "φαντάσματα".
--------

Και όπως πάντα: Κανείς δεν πλήρωσε. Κανείς δεν παραιτήθηκε. Κανείς δεν ντράπηκε.

Παρακολουθήσεις.
Το σκάνδαλο των παρακολουθήσεων δεν ήταν «υπερβολές της αντιπολίτευσης». Ήταν μια κρατική επιχείρηση ελέγχου.
Ένα σάπιο σύστημα, που αντί να προστατεύει τους πολίτες, τους παρακολουθούσε.
Βουλευτές, δημοσιογράφοι, επιχειρηματίες — όλοι έγιναν στόχος. Κι αντί για απαντήσεις, πήραμε:
Καταστροφή στοιχείων

Και μια ΕΥΠ που έχει καταντήσει όργανο εξυπηρέτησης συμφερόντων.
Αυτό δεν είναι Δημοκρατία. Είναι φόβος. Είναι σκοτάδι που απλώνεται σιωπηλά.
Κι όμως, κανείς δεν μπήκε φυλακή. Καμία κυβέρνηση δεν ανέλαβε ευθύνη. Απλώς προχώρησαν. Σαν να μη συνέβη τίποτα.
---------

Από τα Τέμπη, στον ΟΠΕΚΕΠΕ, στις παρακολουθήσεις… Ο κοινός παρανομαστής είναι ένας:
ΤΟ ΚΡΑΤΟΣ.

Ένας κρατικός μηχανισμός που ποτέ δεν αναλαμβάνει ευθύνες. Κανείς δεν πληρώνει. Ποτέ.
Αλλά το κράτος δεν είναι κάτι έξω από εμάς. Το κράτος είμαστε εμείς.
Κάθε μικρή παρανομία που κάνουμε, κάθε ρουσφέτι που δεχόμαστε, κάθε «έλα μωρέ, δεν βαριέσαι» είναι ένα μικρό τούβλο σε αυτό το σάπιο οικοδόμημα.
Πώς περιμένουμε να αλλάξει ένα διεφθαρμένο σύστημα, αν δεν αλλάξουμε πρώτα εμείς;
Εμείς το τροφοδοτούμε. Εμείς το συντηρούμε. Εμείς τους δίνουμε την εξουσία και τη δύναμη.
Και τότε αναρωτιέμαι:
👉 Μήπως εμείς είμαστε το πρόβλημα; 
👉 Μήπως, πριν στραφούμε εναντίον του "συστήματος", πρέπει να κάνουμε πρώτα αυτοκριτική;
Η αλλαγή δεν ξεκινά από το κράτος. Ξεκινά από τον πολίτη.
Και όσο δεν αλλάζει αυτό (σ.σ δηλαδή ΕΜΕΙΣ, ο καθένας ξεχωριστά), οι νεκροί θα πληθαίνουν, τα λεφτά "θα χάνονται", και η δημοκρατία θα μοιάζει με παρωδία.
------

Η ατιμωρησία έχει γίνει κανονικότητα. Από τα στρατόπεδα, τις σιδηροδρομικές γραμμές, τα εκπαιδευτικά ταξίδια, μέχρι τα υπουργεία — η αδιαφορία σκοτώνει.
Κυριολεκτικά.

Απολύομαι αυτές τις μέρες. Κι είναι τραγική ειρωνεία γιατί αυτές τις μέρες χάσαμε την ξαδέρφη μου, τη Θάλεια. Τη Θάλεια που προσπαθούσε να σταθεί στα πόδια της, αλλά το σύστημα την αγνόησε.

Πλήρως. Κανείς δεν την προστάτεψε. Κανείς δεν λογοδότησε.
Κι εγώ, στο κέντρο ενός μηχανισμού που ζει από τη μιζέρια του "να πάει 14:00 να φύγουμε", καταλάβαινα κάθε μέρα και πιο έντονα… γιατί έφυγες, Θάλεια.
Γιατί κανείς δεν έμαθε να νοιάζεται.
------ 

Αντί Επιλόγου
Όταν ήμουν μικρός, άκουγα συζητήσεις γύρω μου για τις «σίγουρες» σχολές. Στρατιωτικές, αστυνομικές, πυροσβεστικές. Όχι επειδή ενέπνεαν. Όχι επειδή γεννούσαν όνειρα. Αλλά επειδή υπόσχονταν μισθό, μονιμότητα, ασφάλεια.

Η «σιγουριά» του Δημοσίου έμοιαζε δελεαστική. Ένα καταφύγιο από την αβεβαιότητα. Ένα πλαίσιο που δεν απαιτούσε πάθος—μόνο συμμόρφωση.
Και όμως, αυτές οι σχολές δεν είναι απλώς «θέσεις». Είναι καθήκον.

Τα παιδιά που μπαίνουν στην Πυροσβεστική πρέπει να είναι έτοιμα να αντιμετωπίσουν ακραίες καταστάσεις. Τροχαία δυστυχήματα, απεγκλωβισμούς, φωτιές που καταπίνουν τα πάντα. Να τρέξουν εκεί που όλοι φεύγουν. Να μπουν εκεί που κανείς δεν θέλει να μπει.

Στις Αστυνομικές Σχολές, οι νέοι πρέπει να είναι έτοιμοι να προστατευτούν από πυρά. Να σταθούν απέναντι στη διαφθορά, στα ναρκωτικά, στην εγκληματικότητα. Να γίνουν στόχος για να προστατεύσουν τον πολίτη.

Και στις Στρατιωτικές Σχολές; Εκεί τα πράγματα είναι ακόμα πιο ξεκάθαρα. Τα παιδιά πρέπει να είναι έτοιμα, ανά πάσα στιγμή, να πολεμήσουν. Να βγουν στην πρώτη γραμμή. Να υπερασπιστούν την πατρίδα με το σώμα τους. Με τη ζωή τους.

Θα ήμουν πραγματικά περίεργος να δω, κάθε χρόνο, κατά τη συμπλήρωση του μηχανογραφικού δελτίου μετά τις Πανελλήνιες, με τι γνώμονα διαλέγουν τα παιδιά αυτές τις σχολές. Τη θέση; Τον μισθό; Το γραφείο; Ή τα υπόλοιπα;

Γιατί αν είναι το πρώτο, τότε κάτι πάει λάθος. Και αυτό το λάθος δεν είναι καινούργιο. Είναι βαθιά ριζωμένο. Επικρατεί εδώ και χρόνια στην Ελλάδα. Από γενιά σε γενιά. Το Δημόσιο θα μας φάει.

Δεν φταίνε τα παιδιά, ως ένα σημείο. Φταίει το σύστημα που τους έμαθε να σκέφτονται έτσι. Που τους έμαθε να κυνηγούν τη βολή αντί για το όραμα. Τη μονιμότητα αντί για την αποστολή.
Αλλά κάποια στιγμή, η νέα γενιά πρέπει να ξυπνήσει. 

Να ξυπνήσει και να το αλλάξει αυτό. 

Να τους ρίξει μια τεράστια ΜΟΥΝΤΖΑ.

 Και να δομήσει το σύστημα από την αρχή.

Όχι με βάση τη σιγουριά. Αλλά με βάση την αλήθεια. Το πάθος. Την ευθύνη.

Γιατί η Ελλάδα δεν χρειάζεται άλλους «βολεμένους». Χρειάζεται ανθρώπους που να θέλουν να προσφέρουν. Που να ξέρουν τι σημαίνει να υπηρετείς. Που να το επιλέγουν συνειδητά. Όχι από ανάγκη. Αλλά από πίστη.
-
-
-

Ευχαριστώ από καρδιάς τους ανθρώπους που γνώρισα σ’ αυτή τη διαδρομή — από κάθε γωνιά της Ελλάδας. 

Άνθρωποι διαφορετικοί, που έγιναν κάτι παραπάνω από «σειρές».

Έγιναν φίλοι. Μια δεύτερη οικογένεια.

Σας ευχαριστώ για τα γέλια, την υποστήριξη, τις κοινές υπηρεσίες, τις αγγαρείες που κάναμε πιο ελαφριές, τις αργίες που γεμίζαμε με ό,τι μπορούσαμε για να ξεχαστούμε.
Ήσασταν, και θα είστε, κομμάτι μιας ξεχωριστής περιόδου. Και το εννοώ: θα είμαι πάντα εκεί για εσάς, όπως ήσασταν κι εσείς για μένα.
Ζητώ συγγνώμη σε όσους μίλησα άσχημα, με τρόπο που δεν τους άξιζε. Δεν το έκανα εσκεμμένα.

Το σύστημα με άλλαξε. Συχνά ήμουν άλλος άνθρωπος. Βγήκα εκτός εαυτού. Αλλά έμαθα.

Κρατάω πρόσωπα που αξίζουν. Και κρατάω τη βεβαιότητα ότι ο τρόπος που φερόμαστε όταν κανείς δεν μας κοιτά, είναι αυτός που μας ορίζει.
Δεν με άλλαξαν οι διαταγές, οι υπηρεσίες ή τα χαρτιά. 

Με άλλαξε η επιλογή: 
Καλοσύνη ή αδιαφορία; 
Υπομονή ή έκρηξη; 
Ανθρωπιά ή κυνισμός;
Και κάθε φορά που διάλεγα την καλοσύνη — γύριζε πίσω.

Έτσι κλείνει αυτό το κεφάλαιο. Με ευγνωμοσύνη.

Για όσα έμαθα. Για το ποιος έγινα. Και, κυρίως, για το ποιος δεν θέλω να γίνω ποτέ. 😉

Ένα ευχαριστώ από καρδιάς, σε εκείνα τα στελέχη που ήταν πάνω απ’ όλα άνθρωποι.

Που δεν κρύφτηκαν πίσω από τον βαθμό τους.

Για τα ειρωνικά, γεμάτα μιζέρια «στελέχη» που γνώρισα και είχαν «εξουσία» πάνω μου:
👉 Έχετε ήδη ό,τι σας αξίζει. Το χειρότερο δεν είναι ότι είστε μέρος ενός τόσο σάπιου συστήματος. Το χειρότερο είναι ότι το επιλέξατε. Συνειδητά. 

«[..] Η εξουσία, ακόμα και όταν είναι προσωρινή, μεθάει. Και εκεί μέσα, η στολή δεν είναι απλώς ένδυμα. Είναι μάσκα. Κρύβει ανασφάλειες, μικρότητες, και συχνά, μια απουσία ανθρωπιάς.»

ΓΙΑ ΤΕΛΟΣ:
«Η ανάμνηση της Θάλειας είναι σαν καπνός που έχει διαλυθεί μέσα στο παρελθόν… και δεν ήταν τώρα πια παρά μία ομίχλη από τα παλιά, μία λησμονημένη μικρή διασημότητα που τράβηξε το ενδιαφέρον του κόσμου για λίγο — και ύστερα ξεχάστηκε. Ήταν ένας εφήμερος κρότος ο οποίος απασχόλησε την κοινωνία όσο πουλούσε.»

Επέστρεψα.

Α.Π.
