Το αίσθημα της αδικίας είναι μία συναισθηματική αντίδραση που προκύπτει όταν κρίνουμε ότι μια κατάσταση, μία πράξη ή μία ενέργεια είναι άδικη ή ανίκανη να επικρατήσει την ισορροπία. Αυτό το συναίσθημα προκύπτει όταν αντιλαμβανόμαστε μία αναντιστοιχία μεταξύ των πράξεων, των αποτελεσμάτων καθώς και των καταστάσεων που θεωρούμε ότι θα έπρεπε να γίνουν για να βρεθεί η ισορροπία.
…

Ένα χρόνο μετά η δικαιοσύνη αγνοείται.

Οι υπεύθυνοι είναι κάπου εκεί έξω , χωρίς κανένα πρόβλημα.

Οι ίδιοι που είναι ικανοί να δίνουν ονόματα σε αίθουσες προς τιμήν σου, να οργανώνουν τελετές εις μνήμη σου , να σε αποκαλούν ήρωα ή να παρίστανται στην κηδεία σου με τα κοστούμια τους και να αραδιάζουν ένα σωρό λόγια , δεν είναι ικανοί να πουν με απλά λόγια το τι έγινε σε ένα εκπαιδευτικό ταξίδι και σε χάσαμε.
Δεν είναι ικανοί να αναλάβουν ευθύνες , να καταλογίσουν ευθύνες. Έστω να προσπαθήσουν…
Κανείς τους.

Είναι φυσιολογικό; Είναι κάτι το οποίο δεν θα έπρεπε να κρίνω εγώ αυτή τη στιγμή; 
Πολύ πιθανό. 

Όλοι έχουμε άποψη. Και όταν μία άποψη έχει επιχειρήματα γιατί να μην ακουστεί;
Ένα χρόνο μετά συναισθήματα όπως η λύπη και η στεναχώρια αποχωρούν.

Τη θέση τους παίρνουν τα τεράστια «Γιατί» καθώς και ο θυμός.
Ο θυμός γιατί όλοι ξέρουν αλλά ταυτόχρονα κανείς δεν ξέρει.

Και τα τεράστια «γιατί», όπως:

Γιατί να μην σε πάνε γρήγορα σε νοσοκομείο με ελικόπτερο;

Γιατί να σε αφήσουν να αργοπεθαίνεις;

Πως ολόκληρο Ελληνικό ναυτικό χάνει δόκιμο σε εκπαιδευτικό ταξίδι , εν καιρώ ειρήνης ΧΩΡΙΣ κάποια πραγματική απειλή , και παρόλα αυτά δεν κουνιέται φύλλο;
Ψάχνοντας απαντήσεις , Θάλεια μου , το συμπέρασμα στο οποίο καταλήγω είναι πως άθελα σου , έγινες θύμα αυτού του σάπιου συστήματος. Ενός συστήματος ψεμάτων. Ενός συστήματος που την ελπίδα και τα όνειρα των νέων τα θάβει. 

Ενός συστήματος που μπορεί να δικαιώνει παιδεραστές και ανώμαλους αλλά δεν μπορεί να αποδώσει τις πραγματικές ευθύνες σε αυτούς που έκαναν τους λάθους χειρισμούς όσο νοσούσες.
Ενός συστήματος το οποίο μπορεί να χάνει δεκάδες αθώα παιδιά σε ένα «δυστύχημα» με την σύγκρουση 2 τρένων επειδή τρώει λεφτά ολόκληρων χρόνων.

Ενός συστήματος στο οποίο επί covid ο Έλληνας πολίτης έστελνε SMS για να κυκλοφορήσει αλλά την ίδια στιγμή ένα ολόκληρο κομβόι με φασίστες Κροάτες διασχίζει ανενόχλητο όλη την Ελλάδα , προκαλεί καταστροφές και δολοφονεί.

Ενός συστήματος το οποίο βλέπει επί σειρά ετών το έργο με τις φυσικές καταστροφές από τις φωτιές αλλά προτιμάει να κάθεται και να παρακολουθεί το έργο , παρά να λάβει τα ανάλογα μέτρα.

Ενός συστήματος που η δημοσιογραφική κάλυψη κηδειών και η προβολή της λύπης και του πόνου είναι το πρωτεύον ζήτημα του. 

Ενός συστήματος που αποπροσανατολίζει , μπερδεύει και μπερδεύεται.

Αυτή τη στιγμή θα λέτε «πως κολλάνε όλα αυτά με την Θάλεια;»

Το κοινό στοιχείο των παραπάνω προτάσεων είναι η ερώτηση «ΓΙΑΤΙ».

Γιατί να χαθούν ζωές από την σύγκρουση τρένων; Αφού υπάρχουν λεφτά για έργα , για υποδομές , για πρόοδο..
Γιατί κάθε χρόνο να χάνονται ζωές και περιουσίες από φωτιές; Αφού οι δήμοι αλλά και ο καθένας μας ξεχωριστά μπορούμε να κάνουν αντιπυρικά έργα για να προλάβουμε καταστάσεις.
Γιατί ένα κομβόι Κροατών να κυκλοφορεί ανενόχλητο σε όλη την Ελλάδα από την στιγμή που η αστυνομία ήξερε το ποιοι , το πότε και το πως;
Γιατί να μην προσανατολίσουν όλα τα ΜΜΕ τις «δυνάμεις» τους για να ρίξουν φως στην υπόθεση αντί να έχουν ως κύριο στόχο την προβολή του πόνου και της λύπης; Αφού έχουν την δύναμη , την θέληση ΓΙΑΤΙ δεν την έχουν;
Γιατί να σε αφήσουν να υποφέρεις ενώ υπήρχαν λύσεις για άμεση μεταφορά σου σε νοσοκομείο;

Και αυτά είναι μόνο μερικά από τα πρόσφατα «Γιατί» του συστήματος μας.. 

…Για κάθε «γιατί» , υπάρχει και ένα «Αφού»

Καθημερινά πρέπει να προσπαθούμε για να μην υπάρξουν άλλα «Γιατί» στο μέλλον.
Ντρέπομαι που είμαι μέρος του συστήματος και φοβάμαι περισσότερο που δεν μπορούμε τα «γιατί» , να τα εξαλείψουμε με τα «αφού».
Παρακάτω , παραθέτω την φωτογραφία 2 νέων παιδιών έτοιμων να ξεκινήσουν τη περιπέτεια τους στην ζωή – παρέα με μία γιαγιά η οποία έκανε τα πάντα (μαζί με όλους τους υπόλοιπους) για να μεγαλώσουμε υγιείς και να κυνηγήσουμε τα όνειρα μας.
Τα υπόλοιπα είναι γνωστά…

"Κάποτε θα 'ρθει η στιγμή και θα το δεις
Δίχως τηλέφωνο ή γράμμα να βρεθούμε
Και δίχως τίποτα να κάνω ή να πεις
Μέσα στα δάκρυα της συγγνώμης να πνιγούμε"

https://youtu.be/bAgSfwyHONY

Θ.Κ - 25/8/2022