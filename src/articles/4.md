Νιώθω πως ήρθε η ώρα να γράψω. Γράφω συχνά για προσωπική ευχαρίστηση. Γράφω καθώς νιώθω πως είναι ένας από τους τρόπους για να δώσω στις ιδέες μου ένα «σώμα», αλλά κυρίως γράφω γιατί μου αρέσει να εκφράζομαι.

Πρωτίστως βέβαια , μου αρέσει  να παρατηρώ.

Παρατηρώ συμπεριφορές ανθρώπων, τα λόγια τους , τα βλέμματα τους, και προσπαθώ μέχρι και να προβλέψω τις κινήσεις τους. 

Πάντα άκουγα (και συνεχίζω να ακούω) την φράση «μάθε να ακούς». Βέβαια , το ρήμα ακούω , στην συγκεκριμένη πρόταση σημαίνει να παρατηρείς και να ακούς μέχρι και με... τα μάτια. Προσπαθώ , λοιπόν , και εγώ να παρατηρώ για να μαθαίνω.

Όλα αυτά τα σχολιάζω βουβά μέσα μου, με τον εαυτό μου. 

Μερικές φορές , όμως , η σιωπή με κερδίζει. Τότε έρχεται η ανάγκη να αποτυπώσω τις σκέψεις μου σε λέξεις και να εκφράσω τα συναισθήματα μου. Όσο μπερδεμένα και αν είναι…
…

Κάθε χρόνο στις 25 Μαρτίου τιμούμε και γιορτάζουμε τον ξεσηκωμό των υπόδουλων Ελλήνων κατά του Τούρκου δυνάστη για ελευθερία και αυτοδιάθεση. Εκ των πραγμάτων είναι η πιο σημαντική ημερομηνία στην ιστορία της Νεότερης Ελλάδας.

Μία από τις εθνικές γιορτές στις οποίες συναντούμε αρκετούς ήρωες και μία από τις εθνικές γιορτές στις οποίες το κύριο γεγονός είναι η επανάσταση.
Ήρωας μπορεί να θεωρηθεί ένας άνθρωπος που «θυσιάζεται» για έναν σκοπό, για μια ιδέα, ή για να σώσει άλλους ανθρώπους. Δηλαδή ο ήρωας δίνει τη ζωή του για να σώσει άλλες ζωές χωρίς να υπολογίζει ότι μπορεί να χάσει τη δική του.

Η επανάσταση, αρχίζει από μια ιδέα. Για την ακρίβεια, είναι η εισαγωγή της ιδέας στον κόσμο της πράξης. Επανάσταση γενικά , θα μπορούσε να θεωρηθεί το κίνημα που έχει διάθεση να κλείσει έναν κύκλο, και ταυτόχρονα να ανοίξει έναν άλλον.

Την επανάσταση , συχνά , την ταυτίζουμε (και ενδεχομένως σωστά) με την απόκτηση της ελευθερίας μας. Είναι η διαδικασία της αποκατάστασης , εάν θέλετε , σε ένα καθεστώς στο οποίο θα κινούμαστε πιο ελεύθεροι , πιο άνετοι. Αυτός ήταν και ο λόγος για τον οποίο κάποτε , κάποιοι , το διεκδίκησαν αυτό με τη ζωή τους.
Ο κύκλος στο οποίο βρισκόταν η Ελλάδα , ήταν τα δεσμά των Τούρκων , και με την επανάσταση θελήσαμε να κλείσουμε αυτόν τον κύκλο και να ανοίξουμε έναν νέο. Με τον νέο αυτόν κύκλο ήρθε η ελπίδα , η αυτοδιάθεση αλλά και η ελευθερία.

Στην σημερινή Ελλάδα , όπου σήμερα γιορτάζουμε την επανάσταση του 1821 , άραγε είμαστε πραγματικά ελεύθεροι; 

Πόσο ελεύθερος μπορεί να είναι ένας άνθρωπος σε μια κοινωνία που ζει με ελευθερία και δημοκρατία; Ή μάλλον , σε μία κοινωνία η οποία θεωρείται η «μητέρα» της Δημοκρατίας; Αυτά τα ερωτήματα στην αρχή φαίνονται περίεργα, όμως είναι αφορμή για να σκεφτούμε όλοι δημιουργικά.

Οι πολιτικοί που σήμερα για ακόμη μία φορά θα κάνουν βαρύγδουπες δηλώσεις περί ηρώων και γενναιότητας του 1821, είναι οι ίδιοι που ευθύνονται για την κατάσταση της χώρας μας. Δεν είναι ειρωνεία;

Είναι οι ίδιοι που εμπλέκονται σε υποθέσεις παρακολούθησης βουλευτών και υψηλών υφιστάμενων του στρατού.

Είναι οι ίδιοι που είναι υπεύθυνοι για τις ζωές που χάθηκαν στα Τέμπη.

Είναι οι ίδιοι που προσπαθούν επί μήνες να καλύψουν τους υπευθύνους , να κουκουλώσουν τις διάφορες αυτές ιστορίες και να πάμε παρακάτω.

Και φυσικά , όλοι οι στρατιωτικοί σήμερα «γιορτάζουν». Οι μεγάλοι αυτοί άνθρωποι , τα υψηλά στελέχη σε στρατό ξηράς , θάλασσας και αέρα. Όλοι αυτοί και σήμερα με δηλώσεις θα δείξουν πόσο πονάνε αυτόν τον τόπο. Πόσο αγαπούν την Ελλάδα και τα παιδιά της. 

Μία σύντομη ιστορία είναι η εξής. 

Πριν 4 χρόνια , καθώς ετοιμαζόμουν και εγώ να δώσω εξετάσεις για να πετύχω τη σχολή που επιθυμούσα , ο περίγυρος με ρωτούσε συνεχώς το ίδιο και το ίδιο πράγμα.
(Να σημειωθεί πως κανείς ουδέποτε δεν το έκανε με κακό τρόπο , είχε κακή διάθεση ή ήθελε το κακό μου. Το λέω για να δείξω το πόσο «σημαντικό» θεωρείται το να πάει κάποιος στον στρατό. Είτε είναι σωστό είτε όχι)

Καθηγητές , συγγενείς , φίλοι , πάντα όταν ένα παιδί δίνει πανελλήνιες το πρώτο πράγμα που θα σκεφτεί είναι: 
Στρατιωτικές σχολές. Γιατί όχι;

Μόνιμη θέση λένε.

Σίγουρα λεφτά λένε.

Δημόσιο και όλα πένα.

Μην κουραστεί κανένας στα 18 του. Από τα 18 λένε στο στρατό , στα 40 σύνταξη και ουυυ μια χαρά.
Διαφωνεί κάποιος σε αυτό το σκεπτικό;

Δεν νομίζω.

Πόσοι το έχετε σκεφτεί; Πόσοι το έχετε συζητήσει;
Δημόσιο = σίγουρα λεφτά.
Δημόσιο = σίγουρη θέση.

Και πραγματικά όσο και να μην ήθελα να το πιστέψω , αυτό το σκεπτικό υπήρχε , υπάρχει και θα υπάρχει.
Πολλοί λίγα άτομα επιλέγουν τις στρατιωτικές σχολές και ξέρουν που πάνε.
Έτσι λοιπόν , όταν με ρωτούσαν «Γιατί όχι εκεί και εσύ; Γιατί δεν θες;»
Με τα «καλύτερα» επιχειρήματα «Είσαι ψηλός , έχεις προσόντα για τα αθλήματα».
Γνωστά σε όλους σας…

Εγώ απαντούσα πάντα «Γιατί δεν θέλω».

Πράγματι , ο λόγος είναι ότι δεν μου άρεσε η ιδέα (και συνεχίζει να μην μου αρέσει) του στρατού όπως είναι.
Ιστορίες ατελείωτες από τα καψόνια των αξιωματικών στους «κατώτερους» , από τις αγγαρείες , από το όλο σκηνικό.
Έτσι , λοιπόν , πραγματικά στο μυαλό μου ο λόγος ήταν ότι δεν ήθελα , χωρίς να μπορώ να το εξηγήσω.
Δεν ήθελα πολλά από όσα γίνονται.

Περνώντας λοιπόν αυτά τα 3 χρόνια εκεί που έχω καταλήξει είναι το γεγονός πως δεν μου αρέσει το ψεύτικο της ιστορίας.
Είναι μία δήθεν κατάσταση για μένα όλο αυτό.
Οι ίδιοι λοιπόν οι "ανώτεροι" , ενώ είναι ικανοί να έχουν θέσεις και να δείχνουν σε όλους τις επωμίδες , κρύβονται όταν οι πραγματικές ευθύνες χτυπάνε την πόρτα.
Σημαντικό είναι πως όλοι όσοι θεωρούνται στο στρατό ως ανώτεροι , έχουν κερδίσει αυτή τη θέση εν καιρώ ειρήνης (προς όφελος όλων μας ) και καλά έκαναν.
Όταν χάνουν – για παράδειγμα – ένα παιδί που υπηρετούσε την χώρα σε εκπαιδευτικό ταξίδι , σφυρίζουν αδιάφορα. Θυμούνται το γεγονός κάθε χρόνο στο μνημόσυνο , λένε τις αερολογίες τους και φεύγουν.

Διάθεση για δικαιοσύνη καμία.

Οι ίδιοι που είναι ικανοί να δίνουν ονόματα σε αίθουσες προς τιμήν της Θάλειας , να οργανώνουν τελετές εις μνήμη της, να την αποκαλούν ήρωα ή να παρίστανται στην κηδεία της με τα κοστούμια τους και να αραδιάζουν ένα σωρό λόγια , δεν είναι ικανοί να αναλάβουν τις ευθύνες τους.
Περιμένουν τις τάχα ΕΔΕ και πάει λέγοντας.

Μην ξεχνάμε όμως! 28η και 25η , σημαίες , παρελάσεις , ήρωες ήρωες.

Πρώτη γραμμή για να λάβουν τις τιμές που ανήκουν σε άλλους.
Πρώτη γραμμή για να λάβουν τα συγχαρητήρια και τις τιμές που αξίζουν σε άλλους.

Τελευταία γραμμή για να αναλάβουν τις ευθύνες που τους αναλογούν.

Οι πολιτικοί και οι στρατιωτικοί συχνά επιδεικνύουν , ή τουλάχιστον προσπαθούν να  επιδεικνύουν  αφοσίωση προς την πατρίδα και την ιστορία της, όμως η πραγματική τους συμβολή και δέσμευση στη διατήρηση των αξιών και των ιδεών που τιμούμε στις εθνικές γιορτές , πολλές φορές αμφισβητείται.

Η διαφορά μεταξύ των λόγων που δίνουν , και των πράξεων που κάνουν είναι εμφανής.
Ενώ μπορούν να αναφέρουν ηρωικές πράξεις και να τιμούν τους προκατόχους τους, συχνά αναλαμβάνουν δράσεις που αντικρούονται στην ηθική και την αρχή της εκάστοτε δημόσιας υπηρεσίας.
Ελπίζω να έκανα εμφανέστατη την αντίφαση αυτή. 

Η σημασία της διατήρησης της αλήθειας και της δικαιοσύνης , πάνω από την επιφανειακή παρουσίαση της ιστορίας και της πατρίδας , είναι αυτό που μετράει.
Είναι σημαντικό να σκεφτόμαστε ορθά και να αναρωτιόμαστε για το πραγματικό νόημα των εθνικών γιορτών και των συμβόλων που τιμούμε. 
Αντί να παραμένουμε στην επιφάνεια της εορταστικής παρέλασης, πρέπει να εξετάζουμε τις αξίες και τις αρχές που αυτά τα σύμβολα μας αντιπροσωπεύουν και πώς αυτές οι αξίες αντικατοπτρίζονται στη σημερινή κοινωνία αλλά και στη συμπεριφορά των πολιτικών μας.

Καθώς ολοκληρώνετε την ανάγνωση του κειμένου μου, ας αφήσετε τον εαυτό σας να αναρωτιέται: 
Πώς μπορούμε να διασφαλίσουμε ότι τα ιδανικά που τιμούμε στις εθνικές γιορτές μας δεν παραμένουν απλά λόγια σε ένα χαρτί;
Πως μπορούμε να εξασφαλίσουμε ότι οι πολιτικοί , μας εκπροσωπούν πραγματικά  και υπηρετούν το καλό του λαού τους;

Ας μην σταματήσουμε ποτέ να αμφισβητούμε, να εξετάζουμε και να ερευνούμε. 

Αυτή η συνεχής αναζήτηση της αλήθειας και της δικαιοσύνης είναι αυτό που μπορεί να μας οδηγήσει προς μια κοινωνία που αληθινά τιμά τις αξίες που αντιπροσωπεύουμε στις εθνικές μας γιορτές.

Ο συνεχής αγώνας για πραγματική ελευθερία κάποια στιγμή θα δικαιωθεί.

(Υπόθεση predator – Σεπτέμβριος 2021)
Άλλο παράδειγμα , ο αγώνας για την δικαιοσύνη των ψυχών που χάθηκαν στα Τέμπη. Γίνεται ένας τεράστιος αγώνας για να αποδειχθεί η αλήθεια που έχουν βαλθεί να κουκουλώσουν. 
Στο τέλος και θα δικαιωθεί ο αγώνας και θα αποκατασταθεί η αλήθεια.

Άλλο παράδειγμα ο αγώνας για την δικαίωση της ψυχής της Θάλειας και η ανάδειξη της αλήθειας. Θα δικαιωθεί και αυτός ο αγώνας.
Μόνο όταν αποδοθούν οι πραγματικές ευθύνες θα μιλάμε για ελευθερία και δικαίωση.

Μόνο όταν οι επαναστάσεις αυτές ολοκληρωθούν θα έχουν τη δυνατότητα οι ψυχές να αναπαυθούν.

Μείναμε πίσω για να κάνουμε τις επαναστάσεις , για την ελευθερία και της δικής μας συνείδησης αλλά και την ελευθερία των ψυχών αυτών.

Όλα αυτά μπορεί να φαίνονται άσχετα με την σημερινή ημέρα.
Όλα αυτά , όμως , τα βλέπω , άλλοτε ως μικρές και άλλοτε ως μεγάλες επαναστάσεις. 

Επαναστάσεις , που όπως ξέρουμε από την ιστορία , είμαστε καλοί να κάνουμε. Και στο τέλος , δικαιωνόμαστε για αυτές.

Προσωπικά , είσαι ηρωίδα για 1000 λόγους εκτός του ότι υπηρέτησες την πατρίδα μας , η οποία είναι κάθε άλλο παρά δίκαιη.

Χρόνια πολλά στην Ελλάδα. Όπως πρέπει και θέλουμε να είναι.

Θ.Κ - 25/8/2022 

«Θέλω να νικήσω το κατεστημένο
Το κλεμμένο, το χαμένο, το καμένο
Λυπάμαι, Ζωή
Ζωή, φοβάμαι
Μην το κατεστημένο είναι καλύτερο απ' αυτό που περιμένω»